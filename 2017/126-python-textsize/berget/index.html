<html xmlns="http://www.w3.org/1999/xhtml" lang="en" xml:lang="en">
  <head>
    <title>Okänd</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
	<p id="id_Berget" class="block_7">Asfalten på skolgården hade slutligen gett upp kampen mot naturen, som med förnyad livskraft trängde sig upp genom varje spricka, längs varje kantsten, mur och staketpåle. Av sanden runt gungställningar och klätterställningar syntes inga spår, meterhögt gräs smekte den sista gungan, som envist hängde kvar i rostbruna kedjor. Dess grannar hade för länge sedan murknat och repstumpar visade var en gång skrattande barn gungat.</p>
	<p class="block_8">Författaren rättade till sin grönsvartrutiga shemagh, som han svept om halsen, och stoppade ner händerna i luvtröjans magfickor för att värma stela fingrar i den svala vårluften. Han blickade vidare bortom den övergivna skolgården, förbi själva skolbyggnadens flagnande fasad och mörka, livlösa fönster. Skolgårdens spruckna asfalt övergick i vad som en gång varit en gräsmatta hela vägen ner till stranden. Grånat, meterhögt fjolårsgräs bröts av där två blänkande, vitmålade fotbollsmål tornade upp sig och backen planade ut innan den nådde sjön. Fotbollsplanen klipptes fortfarande och när författaren kisade mot vårsolen syntes vita streck i gräset. Tydligen fanns det fortfarande ett fotbollslag i den folktomma byn. </p>
	<p class="block_9">Han höjde blicken och tittade bort över den lilla sjön. För länge sedan hade författaren jobbat som lärarvikarie och han skakade på huvudet när han tänkte på stranden. Det måste varit ett rent helvete för lärarna att hålla barnen borta från vattnet. Allra värst på vintern, när isen frös på och utgjorde en lockande dödsfälla inget barn kunde stå emot.</p>
	<p class="block_8">På andra sidan sjön reste sig berget. Visste lokalbefolkningen ens vad det var för skugga som med vinterns låga sol kastat sig över byskolan sedan sextiotalet? </p>
	<p class="block_8">Författaren lät ena handen stryka mot det murknande staketet runt skolgården medan han fortsatte bort mot skogsbrynet och grusvägen mot berget. Bilen var lämnad bakom honom, på den alldeles för stora, öde parkeringen mellan skolan och kyrkan. Antagligen var även kyrkan övergiven. Färgen flagnade på den tomma anslagstavlan, som inte pryddes av något annat än rostiga häftstift.</p>
	<p class="block_8">Ironiskt nog hade byn varit full av liv på den tiden berget fortfarande utgjorde ett hot.</p>
	<p class="block_8">Kanske just därför?</p>
	<p class="block_8">Trafiken och aktiviteten måste ha vitaliserat hela bygden. Antagligen var många bybor då rent av anställda i berget, som måste ha behövt administrativ personal även till vardags.</p>
	<p class="block_8"> <i>"Skogsbilväg. Fordonstrafik förbjuden. Gäller ej fordon med tillstånd."</i> </p>
	<p class="block_8">Textskylten var lika smutsig och blek som den runda förbudsskylten överst på stolpen. För att understryka förbudet spärrades grusvägen av en vägbom. Den galvaniserade metallen var fortfarande ren och motstått tidens tand. </p>
	<p class="block_8">Författaren klev runt spärren och lät vägen leda honom vidare in i skogen.</p>
	<p class="block_8">Gruset verkade ha stått sig i kampen mot naturen. Skolgårdens asfalt hade mer gräs. </p>
	<p class="block_8">Han hukade sig ner och lät fingrarna stryka över hjulspåren. Helt kompakt. Vägen användes fortfarande. Antagligen någon skogsägare som skötte den.</p>
	<p class="block_8">Pulsen steg när författaren fortsatte in i skogen. Så här långt syntes allt på Google Maps, men resten var fortfarande censurerat och såg ut som skog, även om Lantmäteriets karttjänst visade vägen ända fram till berget. Använde man däremot Apples karttjänst var satellitbilderna klara och tydliga och stämde överens med kartorna. Ändå såg man inte målet, skogen närmast berget var för hög och dolde all insyn uppifrån. Systemet med censurerade karttjänster var idiotiskt. Det var bara att jämföra Apple med Google, Eniro med Hitta, eller någon annan kombination, så kunde man hitta hemligheter. Sällan var något maskerat på alla tjänster.</p>
	<p class="block_8">När han efter några hundra meter nådde nästa vägbom glittrade sjön mellan de åldrade träden på ena sidan, och berget reste sig på den andra. Ännu en skylt gjorde sig påmind:</p>
	<p class="block_8"> <i>"Fordonstrafik förbjuden. Gäller ej fordon med tillstånd. Överträdelse beivras."</i> </p>
	<p class="block_8">Återigen klev författaren runt bommen och traskade vidare.</p>
	<p class="block_8">Den första carporten dök upp vid sidan av vägen. Den faluröda färgen var flagnad, men inte lika illa som skolan. Skogen skyddade den här byggnaden från sol och vind. Författaren räknade efter. Om man fick plats med två bilar mellan varje stolpe rymdes tjugofyra fordon. </p>
	<p class="block_8">Till skillnad mot grusvägen hade gräset här ätit sig in bland det grova, tillplattade makadam som utgjorde parkeringsytorna i carporten. Vägen användes mer än parkeringarna. Å andra sidan skymtade ytterligare en carport längs vägen längre fram, närmare berget.</p>
	<p class="block_8">Byggnaderna var uppförda för att det inte skulle gå att via satellitspaning avgöra när berget var bemannat. Under kalla kriget lades det pussel. Fick främmande makt nys om en övning kunde de annars avgöra vilket berg som användes till vad. Samma sak i skarpt läge.</p>
	<p class="block_8">Författaren vände sig om. Mellan de mörka granarna skymtade han vita fotbollsmål. </p>
	<p class="block_8">Han skakade på huvudet.</p>
	<p class="block_8">Vad var avståndet? Femhundra meter? Femhundra meter mellan det som en gång varit landets viktigaste kärnvapenmål och en byskola. Förhoppningsvis skulle alla bybor evakuerats om kriget kommit och villor, gårdar och skolan använts för att förlägga den minst viktiga personalen. Allt annat var vansinne. På sextiotalet hade man inte dagens kryssningsrobotar. Bomber och ballistiska robotar kunde missa med hundratals meter. Anläggningar var inte dimensionerade för dagens precision med direktträffar. Idag kunde man pricka en port med en kryssningsrobot. Inte konstigt att de lagts ner. Nu gällde rörelse istället för skydd.</p>
	<p class="block_8">Kanske skulle han ha valt en annan tidpunkt att åka hit? Hans tanke hade varit att det knappast skulle finnas någon lokalbefolkning som såg honom om han var här en vardagsförmiddag i april. Å andra sidan gick han miste om möjligheterna att intervjua, eller åtminstone prata, med bergets grannar. Fast att de skulle ringa myndigheterna om han började fråga var ingen risk han ville ta.</p>
	<p class="block_8">Än så länge hade han inte gjort något fel. Allemansrätten. Hur han som Linköpingsbo skulle förklara sin närvaro i djupaste Bergslagen var en annan sak. Han kunde alltid säga som det var - <i>bokresearch</i>. Åberopa källskydd. Trots allt fanns det källor till sextiotalets riksbunkrars placering.</p>
	<p class="block_8">Han fortsatte förbi nästa långa carport. Även här plats för tjugofyra bilar, men mindre gräs. Ändå borde berget ha krävt mer folk än så när det var aktivt. Samtidigt kunde det förklara storleken på parkeringen vid skolan, som lätt kunde svälja ytterligare hundra bilar.</p>
	<p class="block_8">Den annars raka vägen svängde tvärt av efter den andra carporten och rakt upp mot berget. Granbarr dolde nu gruset när stora granar sträckte sig mot himlen. Författaren kunde inte påminna sig om när han senast sett så gammal granskog. Kanske enskilda träd, men här bestod hela skogen av nästan metertjocka stammar. Tog ens sågverken och massabruken emot så här grova träd?</p>
	<p class="block_8">En liten stig fortsatte rakt fram där vägen svängde och författaren hörde röster. Kvinnoröster närmade sig.</p>
	<p class="block_8">Det fanns inget sätt att komma undan. Att börja springa upp för vägen in bland granarna skulle bara verka misstänkt. Bättre att låtsas som ingenting.</p>
	<p class="block_8">Istället böjde han sig ner för att knyta åt kängornas snören.</p>
	<p class="block_8">Kvinnorna tystnade när de fick syn på honom, men fortsatte sedan prata medan de ledde sina två hundar vidare tillbaka mot byn.</p>
	<p class="block_8">Bäst att vara artig.</p>
	<p class="block_10">"Hej."</p>
	<p class="block_8">Den äldre kvinnan i sextioårsåldern ignorerade honom. Men den yngre, en blond kvinna runt de trettio iklädd Fjällrävenbyxor och en illröd fleecejacka, log mot honom, men fortsatte att gå.</p>
	<p class="block_8">Han hade åtminstone försökt att inte uppföra sig misstänkt. Det fanns inget att skämmas över. Det var bara bokresearch, inget lagbrott. Än så länge.</p>
	<p class="block_8">Författaren reste sig och fortsatte in bland granarna upp mot berget.</p>
	<p class="block_8">Efter femtio meter tornade stålgrinden upp sig framför honom, målad i militärgrönt. Taggtråd krönte den drygt två meter höga toppen och stängslet letade sig in mellan träden och försvann i grandunklet. Inte en flaga syntes i grindens målarfärg, och den brunmålade, obemannade lilla vaktkuren såg lika nymålad ut. </p>
	<p class="block_8">En stor orange skylt på stängslet tydliggjorde vad som gällde:</p>
	<p class="block_8"> <i>"Militärt område. Militärt skyddsobjekt. Förbud att fotografera, avbilda, mäta eller beskriva."</i> </p>
	<p class="block_8">Allt undertecknat med hänvisningar till lagparagrafer och illustrerat med överkryssade symboler.</p>
	<p class="block_8">Författaren klev närmare. Skulle han våga sig ta sig genom?</p>
	<p class="block_8">Marken var rensopad längs stängslet och blank metalltråd glänste på isolerande, korta armar av plast. Eltråd. Ingen idé att försöka ta sig under. Taggtråden var tillräckligt avskräckande. </p>
	<p class="block_8">På den barrtäckta vägen fanns tydliga hjulspår.</p>
	<p class="block_8">Berget användes fortfarande. Det var inte alls nedlagt. </p>
	<p class="block_8">Något glänste till bland träden längre in. </p>
	<p class="block_8">Författaren kisade. En kamera. Nåja, han hade inget att dölja och höjde handen i en hälsning.</p>
	<p class="block_8">Helst skulle han vilja gå vidare längs stängslet och se om han kunde lyckas se själva inslaget in i berget. Det sades att det var stort nog för att köra lastbilar och bussar rakt in för snabba leveranser av personal och förnödenheter.</p>
	<p class="block_8">Fast det fick räcka så här. Ingen idé att utmana ödet.</p>
	<p class="block_8">Berget var ändå ett minne från en tid som flytt. En tid när Sverige var världens mest militariserade land och varenda bil var krigsplacerad. Nu gällde den eviga fredens epok, inte kalla kriget, även om mörka krafter tydligen fortfarande underhöll arvet från forna dagar.</p>
	<p class="block_8">Författaren vände sig om och promenerade tillbaka till bilen. </p>
	<p class="block_8">Det fanns fler berg att besöka i närheten. Inte bara B-platser och kommunikationsannex, utan även den andra riksbunkern.</p>
	<p class="block_11"> </p>
	<p class="block_7">Det var synd att kalla landskapet säreget. Trots allt såg egentligen större delen av Sverige ut som Bergslagen. Det var bara det att de flesta bodde på betydligt slätare mark längre söderut eller längs Norrlandskusten.</p>
	<p class="block_8">Fast det gick inte annat än att kalla landskapet vackert.</p>
	<p class="block_8">Långa sluttningar med betesmark eller åkrar ner till sjöarna och gårdar utplacerade med någon kilometers mellanrum. Gårdarna låg inte nere vid sjöarna, som de ofta gjorde längre söderut. Bosättarna verkade här ha haft en förkärlek för utsikt snarare än stränder. Den svagt slingrande asfaltsvägen som för länge sedan antagligen varit en betydligt krokigare kostig, följde gårdarna. Alla låg runt hundra meter till vänster om vägen, medan åkrar och ängar sträckte sig kilometern ner mot sjön.</p>
	<p class="block_8">Det här var en stor sjö, inte de vanligtvis små sjöar man hittade vid det gamla invasionsförsvarets berg. Det var ingen slump att man så ofta placerade berganläggningar vid vatten. Därmed fanns möjligheten både till kylning, eftersom det kunde bli förvånansvärt varmt inne i ett bemannat och aktivt berg, och till att släppa ut spillvärme och avgaser i sjön och dölja anläggningens värmesignatur.</p>
	<p class="block_8">Författaren sneglade på sin Samsungtelefon. Det var bara ytterligare en mil med Saaben till nästa anläggning. Den låg också vid en liten by intill en sjö. Han skulle snart svänga och ta en mindre skogsväg som genväg. De två motorcyklarna, som låg alldeles för nära bakom, borde fortsätta rakt fram tillbaka till staden. Då skulle han slippa den irritationen. Det var frestande att stampa på bromsen och se hur de skulle reagera, men han var inte oansvarig. Det kunde vara farligt och tidsschemat var pressat för att hinna med att se allt han planerat under dagen.</p>
	<p class="block_8">En svart, omärkt van med tonade rutor stod parkerad vid vägkanten och författaren svängde ut för den. Konstigt ställe att parkera på.</p>
	<p class="block_8">Han blickade tillbaka i backspegeln och såg hur bilen körde ut och lade sig en bit bakom motorcyklarna. </p>
	<p class="block_8">Författaren kunde inte undvika att skämmas. Han uppförde sig som en turist. Körde lagligt långsamt, medan de andra förstås var lokalbefolkning och använde helt andra hastighetsgränser. </p>
	<p class="block_9">"Om tvåhundra meter, sväng vänster."</p>
	<p class="block_8">Telefonen sade till honom att det var dags att vika av. Vägkorsningen skulle rädda honom från ytterligare skam.</p>
	<p class="block_8">De två motorcyklarna och vanen svängde efter honom in på vad han tänkt måste vara en skogsväg.</p>
	<p class="block_8">Men asfalten skiftade inte till grus. Istället var det en bred asfaltsväg, bredare än vägen in mot Linköping där hemma. Väl tilltagna vägrenar, och inte ett hål eller ett gupp på vägen. Nu var det många år sedan han åkt till Sälen, men inte ens inlandsvägarna till fjällen brukade vara så här breda.</p>
	<p class="block_8">Författaren kunde inte undvika att le. Trafikverket underhöll inte längre vägar med mindre än tvåtusen bilpassager per dygn. Aldrig att en sådan här väg mellan två avfolkade småbyar mitt inne i Bergslagen kunde dra så mycket trafik. Nej, det här var en krigsväg. Det skulle vara snabbt och lätt att transporteras mellan de två riksbunkrarna. Kurirer, såväl som den militära och civila ledningen, skulle åkt i skytteltrafik mellan bergen. Det var bara lustigt att vägen fortfarande underhölls, trots att bergen tagits ur bruk när den strategiska pausen inleddes femton år tidigare. På femton år borde asfalten blivit mer sliten än så här. Kanske hade någon glömt att berätta för Vägverket att vägen inte längre skulle underhållas, eller så hade det tappats bort när man omorganiserade till Trafikverket och vägprojektledare skulle ta hand om järnvägarna och järnvägsexperter om vägarna?</p>
	<p class="block_8">De två motorcyklarna mullrade till och gasade förbi.</p>
	<p class="block_8">Innan författaren hann pusta ut av att slippa mer än en van köande bakom saktade motorcyklarna in. Först lade de sig de två svartklädda förarna i bredd alldeles framför. Vårdslösa drullpellar, som inte ens hade gula signalvästar på sig. Sedan bromsade de.</p>
	<p class="block_8">Författaren fick först själv lätta på gasen för att bibehålla avståndet, men motorcyklarna fortsatte minska farten. Bakom honom gled vanen upp och låg nu högst tjugo meter efter.</p>
	<p class="block_8">När han skulle trampa gasen i botten för att köra om mc-drullarna gled den ena motorcykeln över i mötande fil och bägge tvärbromsade.</p>
	<p class="block_8">Författaren gjorde likadant. Måtte inte vanen köra in i honom!</p>
	<p class="block_8">Men de verkade bromsa samtidigt och vanen kom ikapp först när motorcyklarna och hans Saab stoppat helt.</p>
	<p class="block_8">"Jävla idioter."</p>
	<p class="block_10">Han kastade en blick i backspegeln.</p>
	<p class="block_8">Svartklädda män hoppade ur vanen och rusade fram till bilen.</p>
	<p class="block_8">Författaren hann inte reagera förrän förarsidans dörr vräkts upp av en kraftigt byggd man, medan de två motorcyklisterna ställde sig framför bilen och en annan man tog plats bredvid passagerardörren.</p>
	<p class="block_10">"Ut! Nu!"</p>
	<p class="block_8">Innan författaren ens hann svara öppnades dörren på passagerarsidan och en man lutade sig in och knäppte loss säkerhetsbältet. Den andre mannen tog tag i författarens luvtröja och drog honom ur bilen. Telefonen blev kvar. Rånarna skulle inte bara ta bilen, han skulle bli lämnad på en tom skogsväg utan möjlighet att ringa på hjälp.</p>
	<p class="block_8">"Ta vad ni vill, låt mig få behålla telefonen bara."</p>
	<p class="block_8">Utan att svara knuffade mannen författaren bort mot vanen.</p>
	<p class="block_10">"In!"</p>
	<p class="block_10">De kidnappade honom.</p>
	<p class="block_8">Han drog efter andan för att skrika på hjälp, men mannen höll upp en legitimation från Försvarsmakten. Författaren hann varken se namn eller något annat identifierande, men kände igen symboler, skymtade hologram och etsningar i plasten. </p>
	<p class="block_8">"Jag tänker inte säga det igen."</p>
	<p class="block_8">"Jag har inte gjort något. Jag har faktiskt rättigheter, jag ..."</p>
	<p class="block_8">Den svartklädde mannen rörde sig blixtsnabbt, fick tag om författarens handled och vred runt. Smärtan vallade in honom i vanen och skjutdörren stängdes. Bilen skakade till när den körde iväg.</p>
	<p class="block_8">"Nu håller du käften. Sluta snoka i saker du inte har med att göra."</p>
	<p class="block_8">"Jag har inte gjort något fel. Allemansrätten."</p>
	<p class="block_8">Mannen fnös.</p>
	<p class="block_8">"Vi är trötta på hela det här jävla urban exploration och bunkerjägare. Det är nya tider nu. Den strategiska blackouten tog slut när Ryssland ockuperade Krim. Håll dig till sådant du kan. Gå tillbaka till att skriva dina barnböcker."</p>
	<p class="block_8">"Jag skriver inte barnböcker."</p>
	<p class="block_10">Mannen skrattade till. </p>
	<p class="block_8">"Visst. Nu gör du så här. Du har en blogg. Du skriver böcker. Upplys ungdomarna om faran med att snoka. Inte ett skit mer om militära anläggningar, annat än att alla hemliga anläggningar är nedlagda, plomberade och omöjliga och farliga att besöka. Det finns inte ett skit att se. Och du har nu en skuld till oss vi kommer kräva in en dag.”</p>
	<p class="block_10">"Yttrandefrihet och tryckfrihet. Jag skriver vad jag vill."</p>
	<p class="block_8">"Nej, och det här mötet är för övrigt en fråga om rikets säkerhet. Kvalificerat hemligt. Yppar du ett ord om detta slänger vi hela lagboken på dig. Fast du lär väl få högre dagpenning från Kriminalvården än du tjänar på dina böcker, baserat på din senaste taxering och aktuell fakturering till förlaget."</p>
	<p class="block_8">"Hur vet ni vad jag fakturerat? Det finns ju bara i bokföringen, inget jag taxerat än."</p>
	<p class="block_8">Mannen stirrade tillbaka utan att blinka, och författaren fick till slut slå ner blicken.</p>
	<p class="block_"> </p>
	<p class="block_7">De lämnade honom vid vägkanten och vanen försvann tillsammans med motorcyklarna runt närmaste krök.</p>
	<p class="block_8">Författaren såg sig om. Inga ledtrådar om var han var. I fjärran syntes en telemast med mörkgröna riktantenner högst upp på ett berg. Antagligen ett kommunikationsannex till någon av riksbunkrarna. Han var åtminstone kvar i området.</p>
	<p class="block_8">Det hade inte känts som att vanen svängt av, så han började gå åt andra hållet. Trots den svala vårluften fick han snart upp värmen, drog ner dragkedjan på luvtröjan och lättade på shemaghen.</p>
	<p class="block_8">Vad skulle han göra nu? Han måste berätta om mötet på något sätt, men ville inte gärna åka i fängelse för att ha röjt ett hemligt samtal.</p>
	<p class="block_8">Det fick bli i fiktionens form. Han kunde alltid hävda att allt var påhittat om någon frågade.</p>
	<p class="block_11"> </p>
	<p class="block_11"> </p>
	<p class="block_11"> </p>
	<p class="block_12"> </p>

</body>
</html>

<!--
This book belongs to:Dito - Dito AB, RetailerAccount - 1200
-->
